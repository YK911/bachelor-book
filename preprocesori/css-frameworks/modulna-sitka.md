# Модульна сітка

#### Поняття модульної сітки

Погляньте на журнал чи газету. У журналі інформація традиційно поділена на дві колонки, а в газеті — на три-чотири, а то й більше. Наприклад, сторінка Wall Street Journal розділена на 6 колонок. Помітьте, як пропорційно виглядає ця сторінка, навіть відстань між колонками однакова. Усе це завдяки використанню сітки.

Навіщо ми дивимося на газету? Тому що вебдизайн досить багато різних «фішок» успадкував від поліграфічного дизайну. Це і принципи роботи зі шрифтами, і правила композиції, і сітки з модулями. Саме завдяки поліграфії ми сьогодні насолоджуємося зручністю модульних сіток у вебі.

#### Модульні сітки у вебдизайні

Модульні сітки — система верстання, яка формує певну композицію вашого сайту. Модульна сітка у вебдизайні — це єдина схема розташування всіх елементів і блоків сайту. Цей каркас проходить крізь усі вебсторінки та допомагає створити візуальний порядок на сайті.

Ви вже створювали таблиці за допомогою HTML-тегів, тому наступне порівняння буде для вас як ніколи доречним. Адже сітку фреймворка можна порівняти зі звичайною таблицею. По суті, модульна сітка являє собою набір вертикальних (можливо, і горизонтальних) ліній, до яких прив'язані основні елементи сайту. Використання модульної сітки є актуальним для всіх сучасних сайтів. Вебсторінка фактично розглядається як набір прямокутних блоків, які викладаються в певному порядку. При цьому, зазвичай, дані розташовуються по колонках.

У макеті модульна сітка являє собою набір невидимих напрямних, вздовж яких розташовуються елементи вебсторінки.

#### Переваги сітки

* Швидкість роботи дизайнера: сітка полегшує розміщення елементів у документі. Не потрібно думати, що і де розташувати, довго і хаотично переміщуючи елементи по макету. Є певні напрямні, які вже інтуїтивно підказують, де краще розташувати елементи. Можна додавати елементи, не перевантажуючи дизайн усього макета.
* Швидкість і точність верстання: коли верстальник пише CSS, немає необхідності вираховувати ширину елементів інтерфейсу, достатньо задати потрібну кількість колонок для елементів інтерфейсу.
* Збалансованість і пропорційність: сітка забезпечує візуальний зв'язок між окремими блоками і зберігає наступність дизайну при переході від однієї сторінки до іншої. Елементи в макеті співмірні та пропорційні між собою. Користувач чітко виділяє розділи та підрозділи документа.

#### Види сіток

* Блокова (manuscript grid) — найпростіший вид сітки. Являє собою грубо розмічену область — блок.
* Колонкова (column grid) — та, що має колонки у своїй структурі.
* Модульна (modular grid) — складається з пересічних прямих, які утворюють модулі. Модульна ж сітка має не тільки вертикальний поділ, але й горизонтальний. Таким чином, те, що утворюється на перетинах прямих, і є модулем.
* Ієрархічна (hierarchical grid) — сітка з інтуїтивним розміщенням блоків, без будь-якої логічної структури.

Нас цікавлять колонкова та модульна сітки, по суті, вони схожі, модульна є розширенням колонкової.

Перед тим як почати знайомитися з сітками, розберемося з "типами" сітки у макеті Figma. Їх усього два, і для розробника між ними немає особливої різниці. Отже, перший тип — це коли сітка зроблена напрямними у Figma. Така сітка потрібна для дизайнера, оскільки на ній зручно малювати. Другий тип — це напрямні в розділі `Layout guide` з колонками, які накладаються поверх усіх шарів макета.

#### Елементи сітки

Для початку треба засвоїти, що сітка складається з:

* Контейнера (container) — це блок-обгортка, з ним ми вже знайомі. Саме йому ми задаємо `min-width` та `max-width`. Уся сітка має розташовуватися в загальному контейнері.
* Рядка (row) — слугує контейнером для основного вмісту. У рядках ніякий контент не розміщується, та й стилі до них не застосовуються. Вони розташовані безпосередньо всередині `container` і займають 100% його ширини.
* Колонок (комірок, columns) — розташовані всередині `row`. Вони і є мірою ширини елемента інтерфейсу. Наприклад, якщо на макеті стаття займає 3 колонки завширшки, то й нам потрібно буде просто вказати під час верстання ширину в 3 колонки. Як це робиться, ми подивимося далі.
* Проміжків (gutters) — як і в типографії, між колонками є проміжки. Вони не обов'язкові, але найчастіше використовуються для стандартизації відступів між елементами інтерфейсу. За потреби їх можна прибрати.

Основних величин три — це ширина сітки, ширина колонки (залежить від їхньої кількості) і ширина проміжку між колонками.

#### Приклад

Якщо ми говоримо про сторінку галереї з нашого вебсайту, то її можна розділити на чотири рядки: шапка, блок для основного контенту галереї та два рядки на підвал. Гадаю, ви вже бачите, як зручно елементи інтерфейсу розташовуються всередині рядків і їхня ширина завжди дорівнює певній кількості колонок.

#### Пишемо сітку з нуля

Для кращого розуміння, ми з вами напишемо просту 12-колонкову сітку на флексах. Вона включатиме в себе контейнер, рядки та колонки з відступами. Отже, що таке сітка? Це всього лише набір класів із заздалегідь прописаними CSS-правилами. Настільки просто.

**Container**

Оскільки контейнер не має ніякого семантичного значення, то для нього ми будемо використовувати простий `div`. Створимо клас `container`. Йому задаємо `min-width` та `max-width` і `margin` для горизонтального центрування.

**Row**

Далі нам потрібно визначити рядок. Він також не несе ніякого семантичного значення, але, на відміну від контейнера, повинен розміщувати в собі колонки. Якщо колонки не помістяться в поточний рядок, вони переносяться на наступний рядок всередині `row`. Грубо кажучи, `row` у нас буде flex-контейнером. Задамо flex-властивості.

**Columns**

Ми вже знаємо про правила верстання, використання відносних одиниць вимірювання, відсотків і правила розрахунку ширини блоку всередині батьківського елемента. У нас є 12 колонок, і ширина контейнера приймається за 100%, отже:

ширина однієї колонки = 100% / 12 = 8.333%

Далі все просто. Створимо клас `col`, тепер нам потрібно зробити їх 12 штук, від `col-1` до `col-12`. Можливо, ви вже здогадалися, цифра в імені класу вказує ширину, яку даний блок займатиме в колонках. Після чого ширина колонки обчислюється множенням цього числа на ширину однієї колонки.

**Gutters**

Для створення відступів між колонками ми використовуємо `padding` самих колонок, зліва і справа по `0.5rem`. Тут з'являється проблема: перша і остання колонки візуально відступають від краю `row` на свій `padding`. Коли ми будемо робити вкладені рядки, це стане проблемою. Щоб одразу вирішити цю проблему, ми для `row` задаємо від'ємний `margin` у `-0.5rem`.

#### Використовуємо сітку

У підсумку в нас із вами вийшла проста, неадаптивна flex-сітка. Напишемо щось, використовуючи нашу нову сітку. Зробимо розмітку з двома сайдбарами та контентною областю. Нехай лівий сайдбар займає 3 колонки, правий — 2 колонки, тоді контентна область матиме 7 колонок завширшки. Створюємо контейнер, у нього вставимо рядок, у рядок — колонки, а в колонки вже вкладаємо елементи інтерфейсу.

Імена класів, які ми задали нашим елементам сітки, а також ідея побудови сітки, ідентичні або дуже схожі в більшості сіток. Гадаю, тепер все стало на свої місця.

Як ми говорили в попередньому модулі, взяти готову адаптивну сітку (responsive-сітку) можна завдяки використанню CSS-фреймворків.
